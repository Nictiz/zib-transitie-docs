---
title: Terugblik op de werksessie rondom de zib-transitie van 3 september 2024
date: 2024-09-10
authors:
  - arjanvanbremen
slug: terugblik-werksessie-zib-transitie-3-september-2024
categories:
  - Terugblik
---

# Terugblik op de werksessie rondom de zib-transitie van 3 september 2024

Op 3 september 2024 vond de vijfde werksessie van de zib-transitie bij Nictiz plaats. Deze sessie stond volledig in het
teken van de architectuurvisie en architectuurprincipes. Vanuit de zib-transitie werken we aan een architectuuradvies
voor het ministerie van VWS over de positie van de zibs in het gezondheidsinformatiestelsel en in relatie tot andere
(internationale) standaarden en ontwikkelingen. In eerdere sessies hebben we de uitgangspunten bediscussieerd en
besproken. Tijdens deze werksessie is de huidige versie van het voorgenomen advies besproken en voorzien van feedback.
Een belangrijk moment omdat we de deelnemers vroegen of zij achter de hoofdlijnen kunnen staan en ook bereid zijn zich
aan de uitkomst te conformeren.

<!-- more -->

Tijdens de opening door Marcel Collignon, werden Wouter de Haan en Dave van Dijk geïnterviewd over het belang van deze
positioneringspaper en het proces om te komen tot een definitief advies aan VWS. De huidige versie wordt parallel aan de
bespreking tijdens deze werksessie ook gereviewd door het Nictiz MT en breder binnen VWS ter informatie gedeeld. De
feedback die dat oplevert wordt verwerkt in een versie die in openbare consultatie zal gaan. Deze openbare consultatie
staat gepland voor de maand oktober. In het traject tot nu toe is al met veel relevante partijen en personen gesproken
en afgestemd, maar het zorgveld is groot. Daarom biedt de publieke consultatie iedereen die we nog niet gesproken hebben
gelegenheid om feedback te geven, waarna een definitief advies aan VWS wordt geformuleerd. Dit definitieve advies dient
in november 2024 te worden opgeleverd, waarna het besluitvormingsproces binnen VWS gaat lopen.

In het openingsgesprek van deze werksessie werd ook het belang van 'loslaten' voor alle deelnemers benoemd. 'Wat dien je
los te laten ten behoeve van het grotere geheel en het doel om hergebruik van gezondheidsinformatie te bevorderen?' Je
kunt over issues verschillend denken, maar als we zorgverleners echt willen ondersteunen in het makkelijker maken van
hun werk, moeten we kiezen voor één oplossing. We streven naar maximaal draagvlak voor de hoofdlijnen van het
architectuuradvies. Daarbij moeten we op individueel niveau wellicht een aantal zaken loslaten en ons conformeren aan de
uitkomsten, zodat we daar vervolgens ook daadwerkelijk invulling aan kunnen geven.

Na de opening gingen de deelnemers in tweetallen langs de op de muur geplakte teksten van het voorgenomen advies. Dit
met de opdracht aan te geven welk deel men echt goed of sterk vond en welk deel echt aanpassing behoeft voordat het de
openbare consultatie in kan. In deze fase ging het erom of de deelnemers achter de hoofdlijn kunnen staan, de inhoud
kunnen accepteren en ook uitdragen en uitvoeren zodra het advies een besluit wordt.

Vervolgens hebben we deze feedback plenair besproken en de groep verdeeld in drie subgroepen. Dit om zo te komen tot
concrete alternatieve tekstvoorstellen voor de onderdelen die nog aanpassing behoeven. Deze hebben we vervolgens ook
weer plenair besproken. Bij de afronding van dit onderwerp gaven de aanwezige deelnemers aan de hoofdlijn te
onderschrijven en onderstreepte men het belang van de duidelijkheid en richting die wordt gegeven. Ook sprak men het
vertrouwen uit dat dit voorgenomen advies, na verwerking van de feedback, klaar is voor de openbare consultatie.

Als laatste deel van het programma hebben de deelnemers zich gebogen over een aantal architectuurprincipes voor de
toekomstige zibs. Uitgaande van de adviesrichting werd een nadere uitwerking van een aantal principes verder besproken
en uitgediept. De uitkomsten daarvan hebben we plenair doorgenomen en worden tijdens de volgende werksessie verder
besproken en uitgewerkt.

Aan het eind van de werksessie sloot Dave af met een kort plenair reflectiemoment en een aantal mededelingen. Onder
andere over het nieuwe Teams-kanaal waarin de deelnemers onderling asynchroon kunnen communiceren en over het besluit om
de komende tijd de werkgroepen Architectuur en Bouw tijdens de werksessies samen op te laten trekken, gezien de overlap
in deelnemers en onderwerpen. De werkgroep bouw zal meer online en op andere momenten gaan afstemmen. De volgende
werksessie is op dinsdag 1 oktober 2024, opnieuw bij Nictiz.