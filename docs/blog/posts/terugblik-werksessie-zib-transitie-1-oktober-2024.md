---
title: Terugblik op de werksessie rondom de zib-transitie van 1 oktober 2024
date: 2024-10-08
authors:
  - arjanvanbremen
slug: terugblik-werksessie-zib-transitie-1-oktober-2024
categories:
  - Terugblik
---

# Terugblik op de werksessie rondom de zib-transitie van 1 oktober 2024

Op 1 oktober 2024 vond de zesde werksessie van de zib-transitie bij Nictiz plaats. Het was een hybride bijeenkomst
waarbij de meeste deelnemers fysiek aanwezig waren en een aantal online. De sessie bestond uit een aantal onderdelen. Na
een korte aftrap door Dave van Dijk, die een overzicht gaf van het programma van die dag, gingen de aanwezigen in een
eerste werkronde aan de slag met de architectuurprincipes van de zibs 2.0. Vervolgens was er een plenaire sessie waarin
ideeën werden gedeeld over modelleerprincipes. Na de lunch volgde een tweede werkronde waarbij alle deelnemers deelnamen
aan een evaluatie van het lopende GitHub-experiment. De bijeenkomst werd afgerond met een statusupdate van de overige
initiatieven en activiteiten. Hierbij volgt een korte beschrijving van de verschillende onderdelen.

<!-- more -->

In de eerste werkronde kwamen de architectuurprincipes voor de zibs 2.0 aan de orde onder leiding van Wouter Zanen en
Gerda Meijboom. De verschillende principes waren uitgeschreven en op een vel papier geprint, dat aan de muur hing. De
deelnemers liepen in tweetallen langs het vel en schreven hun op- en aanmerkingen op post-its, die ze erbij plakten.

Daarna werden alle principes nog een keer gezamenlijk doorgenomen en de belangrijkste reacties besproken. De resultaten
worden door de architectuurgroep meegenomen in de verdere uitwerking. Er is nog één principe niet plenair besproken, dit
komt de volgende keer aan bod. Daarna worden alle principes nog een keer integraal aangeboden ter review. Bij het verder
uitwerken van de architectuurvragen worden de principes getoetst en waar nodig, verder aangescherpt.

Vervolgens was er de gelegenheid voor Joost Holslag om op persoonlijke titel ideeën over een modelleerinitiatief te
pitchen die hij onder andere samen met Marc van Aalten van Interoplab ontwikkelt. Joost deelde online een presentatie
waarin hij overwegingen deelde over informatiestandaarden met openEHR en FHIR, de relatie met zibs en hoe
modelleerprincipes zich daarbij tot elkaar (kunnen) verhouden. Daarbij ging hij uit van de archetypes als basis voor
modelleren van zibs en FHIR-resources. Het leidde tot een interessante discussie die zeker zal worden vervolgd. 

Na de lunch vond er plenair een evaluatie plaats van het GitHub-experiment onder leiding van Remko Nienhuis. Dat
gebeurde met behulp van een zogeheten padlet, een soort online prikbord waarop Remko statements had geplaatst rond het
werken in een community in het algemeen en de mogelijke rol van een tool als GitHub in het bijzonder. Gezamenlijk liepen
we langs de verschillende categorieën en iedereen kon via een online device zijn op- en aanmerkingen plaatsen bij de
verschillende statements. De resultaten daarvan neemt Remko mee in het eindverslag van het GitHub-experiment.

Als laatste onderdeel van de bijeenkomst werd een statusupdate gegeven van een aantal lopende activiteiten. Dave
vertelde dat voor het architectuur-advies de laatste feedback van onder andere de community, Nictiz en VWS wordt
verwerkt. Het advies zal in openbare consultatie gaan vanaf begin oktober tot begin november waarna een definitief
advies aan VWS zal worden geformuleerd.

Gé Klein Wolterink geeft een update over de implementatie- en groeimodelsessies. De methodiek van deze sessies is
bedoeld om knelpunten in de keten van hergebruik van informatie voor specifieke usecases in kaart brengen, om te
prioriteren en op te lossen. Er is ervaring opgedaan in een werksessie met MedMij. Op basis daarvan is het de intentie
om aan de slag te gaan met eOverdracht, Met Spoed Beschikbaar (MSB) en het UMCG/RIVO Noord experiment.

Dave lichtte nog kort de bredere context van het UMCG/RIVO Noord experiment rond Labuitslag toe waarmee we aan de slag
willen. Ook gaf hij aan dat we verder zullen werken met de Living Labs waar we een nauwere integratie en samenhang met
de Designathons nastreven. Verder werken we samen met VWS aan de *Opdracht 2025* voor de zib-transitie.

Tot slot nog een save-the-date: op 10 december is er een volgende zibs-in-Vogelvlucht bijeenkomst gepland bij Seats2Meet
in Utrecht. Deze is bedoeld voor iedereen die geïnteresseerd is in de ontwikkelingen rond de zibs en nog niet betrokken
is bij de huidige werksessies. De volgende werksessie bij Nictiz is op maandag 4 november.