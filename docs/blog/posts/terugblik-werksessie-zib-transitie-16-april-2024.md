---
title: Terugblik op de werksessie rondom de zib-transitie van 16 april 2024
date: 2024-05-03
authors:
  - arjanvanbremen
slug: terugblik-werksessie-zib-transitie-16-april-2024
categories:
  - Terugblik
---

# Terugblik op de werksessie rondom de zib-transitie van 16 april 2024

Nadat tijdens de eerste werksessie bij Nictiz op 19 maart 2024 een begin was gemaakt met de nieuwe aanpak, was deze
tweede sessie er vooral op gericht om daadwerkelijk samen aan het werk te gaan. Dat betekende een programma met
relatief korte plenaire onderdelen en vooral een aantal parallelle werksessies.

<!-- more -->

De bijeenkomst begon om 10:30 uur met een plenaire start waarin Dave van Dijk alle aanwezigen (ruim 20 met daarbij ook
weer een aantal nieuwe deelnemers) welkom heette. Met daarbij een korte toelichting op het programma en het doel van de
dag. De focus lag op architectuurvragen en praktische aspecten van de gereedschapskist.

In de eerste werkronde die daarna volgde (10:45 tot 12:15 uur), gingen twee groepen aan de slag. De ene groep onder
leiding van Antje Derksen, richtte zich op het verhelderen van de zes architectuur hoofdprincipes: welke zijn nog
onvoldoende helder, welke vormen nog een discussiepunt en welke moeten we eerst uitwerken? Hoofdprincipes zijn
bijvoorbeeld: *Een zib is een herbruikbaar logisch model* en *Een zib kan gebruikt worden in informatiestandaarden voor
uitwisseling én verwerking*.

De andere groep onder leiding van Remko Nienhuis ging aan de slag met het vormgeven van een praktisch experiment met de
gereedschapskist. Het idee was om daarbij gebruik te maken van het [Github platform](
https://github.com/Nictiz/zib-transitie-richtlijnen-docs){: target="_blank" } als omgeving waar je als community kunt
samenwerken aan de verschillende onderwerpen. Er is een concrete omgeving opgezet om gezamenlijk te kijken of dit een
werkbare methodiek is. Als uit het experiment blijkt dat dit daadwerkelijk een goed werkbare methodiek is, zal besloten
worden of en hoe dit voortgezet wordt. In deze sessie heeft Arjan van Bremen, projectmanager [API-strategie](
https://developer.zorgapis.nl/){: target="_blank" } bij Nictiz, laten zien hoe hij op basis van zijn ervaringen een
experimenteeromgeving voor de gereedschapskist van de zib-transitie heeft opgezet. Vervolgens is de werkgroep aan de
slag gegaan in deze online werkomgeving.

Na de lunch was er een plenaire sessie waarin Dave de aanwezigen nog eens meenam in de samenhang van de
programmaonderdelen van de zib-transitie. Hij deed dat aan de hand van de doelenboom die eerder al gepubliceerd is en
waarin de relatie tussen doelen, resultaten en activiteiten van de zib-transitie weergegeven is. Naast de focus op de
activiteiten rond architectuur en de gereedschapskist, ging Joep Veraart nog kort in op de Designathons en Living Labs
die op dit moment lopen. Gé Klein Wolterink vertelde over het plan om met implementatieprogramma's aan de slag te gaan
op basis van het implementatiemodel, te beginnen met MedMij.

Er kwamen ook diverse vragen vanuit de deelnemers over de gang van zaken. Twee belangrijke thema's daarbij waren
communicatie en governance. Aan de hand van enkele concrete voorbeelden van communicatie met de community die niet goed
is verlopen, werd afgesproken dat het transitieteam een vorm zal kiezen waarmee de community tijdig en volledig mee kan
worden meegenomen in wat er speelt. Zo heeft men bijvoorbeeld vanuit de zib-transitie adviezen gegeven aan de
stelselbeheerder over publicatie zibs2024, maar die zijn (nog) niet gedeeld met de community. Ten aanzien van
*governance* is besproken wie waarover beslist en wat de rol en verantwoordelijkheid van de zib-community is in relatie
tot de stelselbeheerder (Nictiz) en stelselhouder (VWS). Dit inclusief de rol van het MT van Nictiz. Er is toegezegd dat
we op beide onderwerpen terug zullen komen.

Na de plenaire sessie waren er twee parallelle werksessies. De architectuurgroep ging deze keer onder leiding van Gerda
Meijboom aan de slag met een verkenning van het onderliggend model voor zibs2.0. De huidige zibs worden vormgegeven
zonder referentie- of onderliggend model. Daardoor zijn in de loop van de tijd diverse soorten en typen zibs ontstaan
die bij vertaling naar implementatie een voor een moeten worden afgehandeld. Tijdens de afgelopen eendaagsen en de
vorige werksessie is door diverse mensen geopperd te bekijken hoe zibs eenduidiger gemodelleerd kunnen worden om die
vertaling naar techniek te vereenvoudigen. Je kunt hierbij bijvoorbeeld denken aan de categorieën van archetypen van
OpenEHR of HL7 RIM. Tijdens deze werksessie hebben we de verschillende ideeën naast elkaar gezet en zijn voor- en
nadelen benoemd. Deze werksessie krijgt volgende keer een vervolg.

De andere groep ging onder leiding van Remko verder met de verkenning van de mogelijkheden van Github. Deelnemers logden
individueel in bij Github en er werden concrete terminologie gerelateerde issues ingebracht zoals *Waardenlijsten zouden
niet per informatiestandaard ingeperkt mogen worden*. Iedereen kon daarop weer individueel reageren. Op die manier werd
concreet hoe Github werkt. De uitdaging is nu om dit de komende periode uit te bouwen en te kijken of dit een methodiek
is die kan helpen om de complexe vraagstukken die de basis vormen voor de gereedschapskist, in de community op te
pakken. Hierdoor zouden afspraken en richtlijnen ten aanzien van zibs en terminologie beter vindbaar en eenduidiger
moeten worden.

Rond half 3 sloot Dave af met een korte plenaire wrap-up en de conclusie dat het een nuttige en zinvolle bijeenkomst is
geweest. In het bijzonder omdat het experiment met de langverwachte gereedschapskist nu van start is gegaan. Een mooie
mijlpaal. Nu op naar de volgende werksessie. Die vindt plaats op maandag 13 mei, opnieuw bij Nictiz.