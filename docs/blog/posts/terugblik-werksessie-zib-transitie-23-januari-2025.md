---
title: Terugblik op de werksessie rondom de zib-transitie van 23 januari 2025
date: 2025-01-30
authors:
  - arjanvanbremen
slug: terugblik-werksessie-zib-transitie-23-januari-2025
categories:
  - Terugblik
---

# Terugblik op de werksessie rondom de zib-transitie van 23 januari 2025

De negende werksessie van de zib-transitie vond plaats op 23 januari 2025 bij Nictiz (HNK). Met de deelnemers (merendeel
fysiek en een aantal online) hebben we stilgestaan bij een algemene update en vooruitblik van de zib-transitie (Wouter
de Haan en Dave van Dijk), gevolgd door een terugkoppeling uit de Werkgroep Zorg (Joep Veraart). Daarna werd een pitch
gegeven over de API-strategie i.r.t. databeschikbaarheid en zib-transitie (Remko Nienhuis). De middag stond in het teken
van het verder uitwerken van architectuurprincipes van zibs2.0 en de relatie met archetypes (Gerda Meijboom).

<!-- more -->

Tijdens de opening gaf Dave een update over de lopende activiteiten van de zib-transitie. Het architectuuradvies *Verder
met zibs* is vlak voor kerst aangeboden aan VWS. We wachten nu op de reactie van VWS daarop. Vervolgens heeft Wouter de
Haan een vooruitblik gegeven over hoe we verder willen gaan met de zib-transitie. Nu het architectuur-advies is
opgeleverd gaan we een nieuwe fase in, namelijk die van realisatie van de visie en de adviezen. Op dit moment wordt
nagedacht hoe we de volgende fase nog meer in de staande organisatie en werkprocessen van Nictiz kunnen integreren. Een
aantal deelnemers geeft aan het van belang te vinden dat de zib-transitie community actief bij dat proces wordt
betrokken en ook in de toekomst betrokken blijft, en uit daar ook zorgen over. Wouter en Dave geven aan dat dat ook
nadrukkelijk de bedoeling is.

Joep geeft vervolgens een update vanuit de Werkgroep Zorg over de Living labs, designathons en de denklijn om die twee
meer met elkaar te integreren en meer synergie te bereiken. Na de zibs *Probleem* en *Verrichting* zijn in het najaar
van 2024 de zibs *Behandelaanwijzing* en *Allergieintolerantie* behandeld in de Living labs met huisartsen en medisch
specialisten. Voor meer inhoudelijke informatie, zie het *Eindrapport living labs Q4-2024*. Vervolgens licht hij de
verkenning naar een 'innovatielab' (meer samenhang tussen designathons en living labs) toe, gevolgd door een aantal
gedachten over hoe daar verder invulling aan kan worden gegeven. De komende tijd zal met betrokkenen uit de living labs
en de designathons e.e.a. verder worden uitgewerkt. Daarnaast is het van belang dat de governance en mandatering voor en
van de inbreng van zorgverleners wordt georganiseerd.

Na de bijdrage van Joep, ging Remko in op de API-strategie en de relatie daarvan tot databeschikbaarheid en de
zib-transitie. Na een korte toelichting en status-update over de API-strategie en de daarin gehanteerde niveaus van
standaardisatie: #1 Open API's; #2 Technisch gestandaardiseerde API's en #3 volledig gestandaardiseerde API's (incl.
'inhoud'), hebben we met elkaar doordacht wat de implicaties daarvan zijn voor databeschikbaarheid en de zib-transitie.
Tijdens de volgende werksessie zullen we daar verder op in gaan aan de hand van een voorbeeld van RIVO Noord, waar
recent een werkbezoek heeft plaatsgevonden.

In de workshopronde na de lunch werd verder ingegaan op architectuurprincipes voor zibs2.0. We hebben
architectuurprincipe 4 *Een zib is ontworpen op basis van beschikbare patronen en spelregels* met elkaar in groepjes
besproken en van feedback voorzien, gevolgd door een plenaire samenvatting van de feedback door Gerda. Daarmee zijn alle
principes tijdens de achterliggende werksessies aan bod gekomen. De resultaten zullen door de sub-werkgroep
architectuurprincipes worden meegenomen en worden uitgewerkt in een document met architectuurprincipes, om die
vervolgens in de volgende werksessie met elkaar te reviewen voor publicatie.

In het tweede deel van de workshopronde is aan de hand van een vijftal stellingen verder stilgestaan bij de relatie
tussen zibs2.0 en archetypes, het modelleren van zibs2.0 en de relatie tussen zibs2.0 en FHIR. Feedback op de stellingen
is gegeven door voordelen/positieve punten, nadelen/negatieve punten en aandachtspunten/opmerkingen aan te geven. In
sub-groepjes is per stelling de feedback gegeven, waarna Gerda plenair de uitkomsten heeft samengevat.

De werksessie werd plenair afgerond door Dave. De volgende sessies zijn op 20 februari en 27 maart 2025.